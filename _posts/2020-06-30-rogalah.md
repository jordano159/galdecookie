---
date: 2020-06-30T00:00:00.000Z
title: רוגלך של אהבה
categories:
  - עוגות
  - מאפים

featured_image: /images/rogalah.jpg
recipe:
  servings: 20 רוגלעכים
  prep: 20 דקות
  cook: 20 דקות
  ingredients_markdown: |-
    * 380 גרם (3/4 2 כוסות) קמח
    * 100 גרם (1/2 כוס) סוכר
    * 12 גרם (1/4 שקית) שמרים טריים מפוררים או 1/2 כף שמרים יבשים
    * 120 מ"ל (1/2 כוס) מים
    * 113 גרם (1 גביע) רסק תפוחי עץ ללא תוספת סוכר
    * 90 גרם (קצת פחות מ-1/2 כוס) שמן קוקוס רך (לא מומס)
    * 400 גר' ממרח שוקולד או חלווה
    * 10 עוגיות לוטוס או ביסקוויטים, מפוררים דק
    * 240 מ"ל (1 כוס) מים
    * 3 כפות סוכר
    * 1 כף רום (או יותר, לא חובה)
  directions_markdown: >-
    1. מעבירים את כל חומרי הבצק מלבד השמן לקערת המיקסר ומעבדים במהירות בינונית
    באמצעות וו לישה, עד לקבלת בצק אחיד.

    2. מנמיכים את מהירות המיקסר ומוסיפים בכל פעם כפית שמן קוקוס, מעבדים עד שהוא
    נטמע בבצק ומוסיפים כפית נוספת. אם נותרים גושי שמן קטנים בבצק, ניתן ללוש מעט
    בידיים ולהמיס אותם פנימה.

    3.  מכסים את הקערה בניילון ומאחסנים במקרר במשך 45 דקות.

    4. מעבירים את הבצק למשטח עבודה מקומח קלות ומרדדים במערוך לעלה מרובע בעובי
    כ-1/2 ס"מ. מורחים את ממרח השוקולד או החלווה על הבצק בשכבה אחידה. אם הממרח
    קשה למריחה, מומלץ להניח את הקופסא בכלי עם מים חמים, לריכוך.

    5. מקפלים לחצי את הבצק ומאחסנים במקרר במשך 30 דקות נוספות.

    6. מחממים תנור ל-180 מעלות.

    7. מחזירים את הבצק המקופל למשטח העבודה וחותכים ל-3 רצועות שוות. חותכים כל
    רצועה למשולשים ארוכים (כמו דיגלונים) בצורת שיניים – אחד ישר ואחד הפוך.

    8. מותחים מעט את הבסיס של כל משולש ומגלגלים לעבר הקודקוד לצורת רוגלך.
    מעבירים את המאפים המגולגלים לתבנית מרופדת בנייר אפייה.

    9. אופים בתנור החם 10-15 דקות – ברגע שהמאפים מתחילים להשחים, מוציאים אותם
    מהתנור (הם ימשיכו להיאפות על התבנית ואנחנו לא רוצים שיתקשו יותר מדי).

    10. בזמן שהרוגלך בתנור, מכינים את הסירופ: מחממים את המים והסוכר מעל להבה
    בינונית, עד שהסוכר נמס. מוסיפים את הרום,** מערבבים ומסירים מהאש.**

    11. ברגע שהמאפים יוצאים מהתנור, מזלפים עליהם בנדיבות את הסירופ ומניחים
    להתקרר.
published: true
---
**פחמימות מתוקות ממולאות באהבה הן ללא ספק מזון משובח לנפש בימים אלה. רוהאן פלאות מציע מתכון לשבלולי השוקולד הכי אהובים בישראל, לא משנה אם אתם קוראים להם רוגלך או רוגעלך**

הימים הם ימי קורונה. רובינו בבית, וכמו כל דבר בחיים – כמו שבאנו אליו, ככה הוא יהיה: יש כאלו שנהנים מהשקט והורדת ההילוך ויש כאלו שממלאים את היום.
יש כאלו שמפחדים ויש כאלו שעושים לימונדות מהכל.
יש כאלו שנהנים מהביחד המשפחתי או הלבד שפתאום נהיה, ויש כאלו שלא יודעים על איזה קיר כבר לטפס.
כמו שבאנו, ככה נהיה.

אחד הדברים שקורים לי בימים האלו הוא שאני חוזר לדברים הפשוטים – לידיעות הפשוטות, לאמיתות הראשונות, וגם לטעמים הפשוטים. אז זה היה מאד לא מפתיע שפאר, בן זוגי האהוב, ביקש ממני להכין רוגעלך – כן, מכל עוגות השמרים המיוחדות שאני יודע להכין, כל הקרמים והמוסים, הבראוניז ואפילו הטירמיסו הטבעוני המאד מוצלח שהצלחתי לטבען – הוא רצה רוגעלך.

ואני מרגיש שכמו שהרוגעלך הוא פשוט וטעים, ככה זה גם עם אהבה.
אהבה פשוטה.
אהבה של חיוך לעצמנו.
אהבה של לעצור רגע ולראות שלמרות כל הגלים שבחוץ, כל הפחדים והתחזיות האיומות, למרות שקל היום מאד – קל מתמיד – להתמסר לגלי הפחד, היאוש וחוסר האונים –
יש לנו תמיד אפשרות לאהבה פשוטה בחיינו.

תמיד יהיה קל יותר לפחד – כי בניגוד לאהבה, הפחד בא עם ידיעות ברורות מה יהיה, פחד הוא נביא שקר והוא צועק, והוא רועש, והוא מאד דרמטי. תמיד יודע מה יהיה בעתיד ותמיד ברעש.
והאהבה הפשוטה לעומתו, תמיד שקטה, תמיד מדברת בקולות של תקווה (הידיעה שדברים יכולים להיות אחרת), הודיה (ויש על מה להודות אם רק נראה) , ונועם (כי כרגע טוב, באמת טוב).

המורות השאמניות שלי לימדו אותו שבסוף כל השיעורים הם אותו שיעור, ובסוף זה תמיד פחד או אהבה. תמיד אני יכול לבחור בכל אחד מהם, תמיד יהיה פשוט יותר לפחד, ומתגמל יותר לאהוב, והאהבה תמיד פה, היא רק דורשת קצת יותר מאמץ.
ועם זאת – חיוך אחד אמיתי שלנו אל עצמנו – והיא פה.

אז כמו האהבה הפשוטה, ככה גם הרוגעלך. פשוט, מנחם, בלי יומרות, ומזכיר שהכל בטוב, ועם הכל נסתדר. אם רגע ננער את נבואות הזעם של הפחד – הכל בטוב.

המתכון הוא שילוב של מתכון של מיקי שמו שעבר התאמות, יחד עם כמה טריקים שלי בהשראת הרוגעלך המיתולוגיים של מאפיית מרציפן משוק מחנה יהודה בירושלים. מה שיקבע עד כמה הרוגלך האלה יהיו "בטעם של פעם" זה המילוי – ככל שממרח השוקולד יהיה פושטי, ככה זה יזכיר לכם יותר את הילדות. אניני הטעם, ראו הוזהרתם.

**איך גורמים לשמן קוקוס להיות רך ולא קשה או נוזלי?**
בקיץ – מכניסים את כמות השמן שאתם זקוקים לה למקרר וממתינים שתתמצק עד לדרגה הרצויה – משחתית ולא קשה כמו אבן.
בחורף – או אם השמן התקשה לכם יותר מדי, הכניסו את הצנצנת לסיר קטן או קערה עם מים חמים והמתינו שיתרכך מעט.
